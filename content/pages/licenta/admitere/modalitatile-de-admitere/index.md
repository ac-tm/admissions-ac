---
title: Modalitățile de admitere
description: Îți punem la dispoziție 3 modalități de admitere. Îți revine ție
  decizia de a o alege pe cea care te avantajează cel mai bine!
fullPath: licenta/admitere/modalitatile-de-admitere
---
În anul 2020 am lansat în **premieră națională** admiterea bazată pe **portofoliu de realizări**. Tocmai pentru că știm că unii sunt buni la **mate**, iar alții la **programare** am găsit o soluție care să împace și matematicienii, dar și programatorii. 

## 1. Portofoliu de realizări (CTI, IS și Info)

Ești mai tare la **info decât** la **mate?** Adună-ți toate realizările din liceu (rezultate la **competiții**, **proiecte personale** sau orice **altă realizare** cu care te mândrești) și optează pentru această variantă. Dacă dosarul tău este suficient de consistent, vei fi invitat la un **interviu cu o comisie**. Cu dosarul pe masă (de fapt scanat și încarcat online) discuți prin video-conferință cu comisia, te lauzi, răspunzi la întrebări, ne impresionezi cu cunoștiințele tale, iar noi îți dăm o notă... pe măsură (să sperăm ca 10). **Dacă nu ești invitat la interviu**, nici o problemă - te pregătești sufletește să **dai proba de matematică sau informatică** pentru CTI și IS, iar la Info îți echivalăm nota cu nota de la matematică, fizică sau informatică de la bac, sau cu 5 dacă nu ai dat una din aceste 2 probe. 

Hai să dezvăluim și un **secret** (dar să nu mai spui la nimeni): dacă chiar ești bun la **algoritmică** sau la aplicații **hard** sau la aplicații **soft** sau la toate, comisia își dă seama rapid și te va nota pe măsură. Dacă faci o mică greșeală nu e la fel de grav ca la grilă. Din experiența de anul trecut, **un dosar valoros vorbește de la sine**, iar interviul este o formalitate și se încheie cu note între (**9.5 și 10**).

Anul acesta așteptăm și mai mulți tineri buni la programare! Dacă tot liceul te-ai preocupat mai mult de **programare** decât de matematică, poate aceasta este proba care ți se potrivește!

## 2. Probă de matematică sau informatică (CTI și IS)

Ești **tare la mate sau info**? Ai rezolvat toate [problemele din culegerea](http://www.upt.ro//img/files/2022-2023/Admitere/Licenta/Culegere_Poli_Admitere2023.pdf) de matematică sau ai dat bacul la informatică? Consideri că nu ai multe realizări pe algoritmică/software/hardware ca să ai șanse mai mari de succes prin portofoliu de realizări? Atunci, această probă de matematică sau informatică probabil ți se potrivește. 

## 3. Concurs de dosare (INFO)

Vrei la Informatică și ai **notă mare proba de matematică sau informatică la bac**? Consideră-te aproape admis(ă), nota la proba de matematică sau informatică și media de bac sunt criteriile de departajare. 

La secțiunea 12-AC-Inf, media de admitere se calculează cu formula:

* 𝑚 = (4 ∗ 𝑛 + 𝑏)/5

unde: m – media de admitere; n - nota obținută la una dintre următoarele probe de bacalaureat: matematică sau informatică (această opțiune nu presupune o examinare propriu-zisă, ci doar luarea în calcul a notei respective de la examenul de bacalaureat) sau la proba online bazată pe portofoliu de realizări, în funcție de opțiunea candidatului; b – media la bacalaureat.

Dacă în cadrul examenului de bacalaureat, candidatul nu a susținut probe de matematică sau informatică, valoarea lui n este 5. În această situație valoarea lui n se poate echivala și cu nota obținută la proba de matematică din cadrul secțunii 6, dacă candidatul a susținut această probă. Dacă opțiunea candidatului implică proba de matematică din cadrul examenului de bacalaureat, pentru n sunt luate în considerare doar notele la proba de matematică pentru care candidatul s-a pregătit conform următoarelor programe de examen: M*matematică-informatică, M*științele naturii și M_tehnologic (nu se consideră M_pedagogic).

La specializările Informatică respectiv Informatică la distanță admiterea se face prin **concurs de dosare**.

La **Info ID** se ia în calcul doar media de la bacalaureat, chiar dacă nu ai dat matematică sau informatică.

Oferta programelor de studii, tipul concursului și formula de calcul a mediei de admitere o găsești și [aici](https://www.upt.ro/img/files/2022-2023/Admitere/Licenta/2.2_Anexa_1-Adm_licenta_2023_Oferta_programe_studii_final.pdf).

**Sfat (poate) util**: Poate nu ar fi rău să studiezi și [**metodologia** de **admitere**](https://www.upt.ro/img/files/2023-2024/Admitere/2.1_Regulament_admitere_licenta_2024_final3.pdf) pentru anul **2024** (chiar dacă e mult de citit) și alte informații utile legate de pe [pagina web a universității](https://www.upt.ro/Informatii_admitere-licenta-2023_1536_ro.html).