---
title: Securitatea Informațiilor și a Sistemelor Cibernetice
description: Ai auzit de noul master de securitate? Hai să îți spunem noi mai
  multe detalii despre el!
fullPath: /securitatea-informatiilor-si-a-sistemelor-cibernetice
---
Care-i schema la masterul de securitate? În primul rând, trebuie să știi că singura legătură a acestui program de studii cu SRI-ul (Sistemul Român de Informații) este limba română.  

Ca oricare alt master de la AC, și la SISC, vei avea, în fiecare semestru, o materie de *cercetare*, unde vei aprofunda noțiunile mai teoretice de la celelalte materii. Vorbim imediat și despre ele, dar stai să o lămurim pe-asta cu cercetarea. Aici vei citi articole de specialitate, vei analiza ce au făcut alții deja, vei compara ce au făcut unii și alții și, nu în ultimul rând, vei 'cerceta' și tu la rândul tău! Ce zici? Sună tare fain, nu? 

Pe lângă partea de cercetare, mai ai 4 materii. Pe unele ți le alegi tu, altele sunt în trunchiul comun. În primul semestru, nu este niciun opțional, am ales noi deja pentru tine cele mai căutate subiecte din domeniu. Primul semestru este despre *Tehnici criptografice moderne*, *Securitatea rețelelor de calculatoare* și *Securitatea aplicațiilor web sau mobile*, dacă te uiți peste [fișa de învățământ](https://ac.upt.ro/specializari/securitatea-informatiilor-si-a-sistemelor-cibernetice-planul-de-invatamant/). Începând cu semestrul II, treaba se complică și va trebui să faci tu propriile alegeri. În acest semestru, vei aprofunda *Securitatea aplicațiilor cloud* și concepte de *virusologie*. În semestrul III (anul II, semestrul I), vei avea de ales alte 2 opționale. Deci nu ai scăpat doar cu materiile de trunchi comun: *Securitate în sisteme embedded și automotive* și *Securitatea sistemelor industriale*. 

Dacă te uiți atent peste [planul de învățământ](https://ac.upt.ro/specializari/securitatea-informatiilor-si-a-sistemelor-cibernetice-planul-de-invatamant/), vei vedea că există și o parte alocată 'practicii' de la master. Ultimul semestru (anul II, semestrul II) doar despre asta este, trebuie să îți pregătești teza de disertație! Asta nu înseamnă că te vei angaja pe undeva pe post de cercetător, hai să nu ne grăbim! Citește [aici](https://ac.upt.ro/practica-master/) mai multe detalii și vezi că nu e așa complicat cum sună!

Ca să-ți faci o idee generală despre materiile pe care le poți aprofunda la acest master, aruncă o privire peste figura de mai jos. Și dacă nu ne crezi în legătură cu ce ai citit mai devreme, convinge-te accesând linkul [acesta](https://ac.upt.ro/specializari/securitatea-informatiilor-si-a-sistemelor-cibernetice-planul-de-invatamant/) și analizează fișa fiecărei discipline! Parcă văd că vedem din toamnă la **masterul de securitate**.

<Fig src="/uploads/sisc.png" alt="Subiectele abordate la masterul de securitate (SISC)" caption="Subiectele abordate la masterul de securitate (SISC)"></Fig>