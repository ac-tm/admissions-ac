---
title: Machine Learning
description: Ai auzit de masterul de machine learning? Hai să îți spunem noi mai
  multe detalii despre el!
fullPath: /machine-learning
---
Care-i schema la masterul de machine learning? Cu ce crezi că vom începe? Da, ai prezis bine! Cu limba de predare. Fiind un master de la CTI, la ML, predarea se face în limba engleză! Good luck with that!

În cazul în care vei opta pentru acest master, vei avea, la fel ca la oricare alt master de la AC, în fiecare semestru, o materie de *cercetare*, unde vei aprofunda noțiunile mai teoretice de la celelalte materii. Vorbim imediat și despre ele, dar stai să o lămurim pe-asta cu cercetarea. Aici vei citi articole de specialitate, vei analiza ce au făcut alții deja, vei compara ce au făcut unii și alții și, nu în ultimul rând, vei 'cerceta' și tu la rândul tău! Ce zici? Sună tare fain, nu? 

Pe lângă partea de research, mai ai 3 materii 'opționale'. Partea bună e că, ghici ce, sunt obligatorii! Toate sunt faine și de actualitate, însă e datoria ta să optezi pentru cele ce te interesează pe tine și, mai mult decât atât, dintre aceste 3 materii, doar 2 trebuie să fie neapărat de la **ML**, a treia poate fi de la oricare alt master de la CTI, adică de la cel de **Cloud și IoT**, de la **SE** sau de la **IT**. Da, ai înțeles bine, poți lua 2 materii de la ML și una de la CCIT în semestrul I, 2 de la ML și una de la SE în semestrul II și tot așa. Aruncă o privire și pe celelalte specializări și vezi ce ți-ar plăcea! Nu se supără nimeni dacă tu vrei materii doar de la **ML**, poți alege să studiezi doar materii de aici.

La **ML**, opționalele sunt organizate pe track-uri. Adică o materie începută în primul semestru se continuă cu una din semestrul II, care va fi aprofundată de una din semestrul III. (Semestrul IV este mai mult despre scrierea disertației, nu vei mai avea alte examene.) Uite, de exemplu, track-ul de *Deep Learning*: *Deep Learning* – *Reinforcement Learning* – *Autonomous Driving*. Sau track-ul de *Big Data*: *Big Data Analytics* – *Big Data Visualization* – *Big Data in Healthcare and Bioinformatics*!  Nu e obligatoriu să alegi materiile pe track-uri, însă e o idee bună să ai o continuitate. Dar, până la urmă, e treaba ta ce alegi, important e să te pasioneze ce faci. Și dacă tu ești mulțumit(ă), toată lumea e fericită!

Dacă te uiți atent peste [planul de învățământ](https://ac.upt.ro/specializari/machine-learning-ml/), vei vedea că există și o parte alocată 'practicii' de la master. Ultimul semestru (anul II, semestrul II) doar despre asta este, trebuie să îți pregătești teza de disertație! Asta nu înseamnă că te vei angaja pe undeva pe post de cercetător, hai să nu ne grăbim! Citește [aici](https://ac.upt.ro/practica-master/) mai multe detalii și vezi că nu e așa complicat cum sună!

Ca să-ți faci o idee generală despre materiile pe care le poți aprofunda la acest master, aruncă o privire peste figura de mai jos. Și dacă nu ne crezi în legătură cu ce ai citit mai devreme, convinge-te accesând linkul [acesta](https://ac.upt.ro/specializari/machine-learning-ml/) și analizează fișa fiecărei discipline! Prezic că vedem din toamnă la **ML**.

<Fig src="/uploads/ml.jpeg" alt="Disciplinele de la masterul de Machine Learning" caption="Disciplinele de la masterul de Machine Learning"></Fig>