---
title: Information Technology
description: Cum stă treaba cu masterul de IT? Accesează linkul și te lămurim!
fullPath: master/admitere/specializari/information-technology
---
Care-i faza cu masterul de IT? Primul lucru pe care trebuie să-l știi e că e un [master de la CTI](https://cs.upt.ro/ro/education/master), deci e-n engleză! Lucky you - împuști doi iepuri! Și e și master de cercetare, pe deasupra!

În cazul în care vei opta pentru acest master, vei avea, în fiecare semestru, o materie de *cercetare*, unde vei aprofunda noțiunile mai teoretice de la celelalte materii. Vorbim imediat și despre ele, dar stai să o lămurim pe-asta cu cercetarea. Aici vei citi articole de specialitate, vei analiza ce au făcut alții deja, vei compara ce au făcut unii și alții și, nu în ultimul rând, vei [cerceta](https://cs.upt.ro/ro/education/master/research) și tu la rândul tău! Ce zici? Sună tare fain, nu? 

Pe lângă materiile de research, mai ai 3 materii opționale. Partea bună e că tu poți alege ce te atrage pe tine și, mai mult decât atât, dintre aceste 3 materii, doar 2 trebuie să fie neapărat de la masterul tău, a treia poate fi de la oricare alt master de la CTI, adică de la cel de **Cloud și IoT**, de la **SE** sau de la **ML**. Da, ai înțeles bine, poți lua 2 materii de la IT și una de la CCIT în semestrul I, 2 de la IT și una de la ML în semestrul II și tot așa. Aruncă o privire și pe [celelalte specializări](https://cs.upt.ro/ro/education/master) și vezi ce alte subiecte îți fac cu ochiul! Dacă îți plac doar cele de la IT, le poți alege pe toate de aici, nu te împiedică nimeni.

Un alt lucru fain e că opționalele sunt organizate pe track-uri. Adică o materie începută în primul semestru se continuă cu una din semestrul II, care va fi aprofundată în semestrul III. (Semestrul IV este mai mult despre scrierea disertației, nu vei mai avea alte examene.) Uite, de exemplu, track-ul: *Data Transmission, Coding and Compression* – *Integrated Information Systems* – *Advanced Web Programming*. Nu e musai să alegi materiile pe track-uri, însă e o idee bună să ai o continuitate. Dar, până la urmă, e treaba ta ce alegi, important e să te pasioneze ce faci. 

Dacă te uiți atent peste [planul de învățământ](https://ac.upt.ro/specializari/information-technology-it/), vei vedea că există și o parte alocată 'practicii' de la master. Ultimul semestru (anul II, semestrul II) doar despre asta este, trebuie să îți pregătești teza de disertație! Asta nu înseamnă că te vei angaja pe undeva pe post de cercetător, hai să nu ne grăbim! Citește [aici](https://ac.upt.ro/practica-master/) și [aici](https://cs.upt.ro/ro/education/master/research) mai multe detalii și vezi că nu e așa complicat cum sună!

Ca să-ți faci o idee generală despre materiile pe care le poți aprofunda la acest master, aruncă o privire peste figura de mai jos. Și dacă nu ne crezi pe cuvânt cu ce ai citit mai devreme, uită-te [aici](https://ac.upt.ro/specializari/information-technology-it/) și analizează fișa fiecărei discipline! Ne vedem din toamnă la masterul acesta?

<Fig src="/uploads/it.jpeg" alt="Ce poți învăța la masterul de IT?" caption="Ce poți învăța la masterul de IT?"></Fig>