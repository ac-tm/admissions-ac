---
title: Cloud Computing & Internet of Things
description: "Care-i filmul cu masterul de Cloud? Accesează linkul și te lămurim! "
image:
  src: ""
fullPath: master/admitere/specializari/cloud-computing-and-internet-of-things
---
Care-i filmul cu masterul de Cloud și IoT? În primul rând, e un master de la CTI, deci e-n engleză! Good luck with that!

În cazul în care vei opta pentru acest master, vei avea, în fiecare semestru, o materie de *cercetare*, unde vei aprofunda noțiunile mai teoretice de la celelalte materii. Vorbim imediat și despre ele, dar stai să o lămurim pe-asta cu cercetarea. Aici vei citi articole de specialitate, vei analiza ce au făcut alții deja, vei compara ce au făcut unii și alții și, nu în ultimul rând, vei 'cerceta' și tu la rândul tău! Ce zici? Sună tare bine, nu? 

Pe lângă materiile de research, mai ai altele 3 numite 'opționale'. Partea bună e că, ghici ce, sunt obligatorii! Și, deși toate sunt interesante, tu poți alege ce te atrage pe tine și, mai mult decât atât, dintre aceste 3 materii, doar 2 trebuie să fie neapărat de la masterul tău, a treia poate fi de la *oricare alt master* de la CTI, adică **IT**, **ML** sau **SE**. Da, ai înțeles bine, poți lua 2 de la Cloud și una de la ML în semestrul I, 2 de la Cloud și una de la SE în semestrul II și tot așa. Aruncă o privire și pe celelalte specializări și vezi ce alte subiecte îți fac cu ochiul! Dacă vrei să le alegi doar pe cele de la masterul tău, poți face și asta.

Opționalele sunt organizate pe track-uri. Adică o materie începută în primul semestru se continuă cu una din semestrul II, care va fi aprofundată de una din semestrul III. (Semestrul IV este mai mult despre scrierea disertației, nu vei mai avea alte examene.) Uite, de exemplu, track-ul: *Algorithms and Protocols in IoT and Cloud* – *Advanced Embedded Systems* – *Advanced DSP Systems*. Nu e musai să alegi materiile pe track-uri, însă e o idee bună să ai o continuitate. Dar, până la urmă, e treaba ta ce alegi, important e să te pasioneze ce faci. Toate materiile sunt interesante, ai să vezi!

Dacă te uiți atent peste [planul de învățământ](https://ac.upt.ro/specializari/cloud-computing-and-internet-of-things/), vei vedea că există și o parte alocată 'practicii' de la master. Ultimul semestru (anul II, semestrul II) doar despre asta este, trebuie să îți pregătești teza de disertație! Asta nu înseamnă că te vei angaja pe undeva pe post de cercetător, hai să nu ne grăbim! Citește [aici](https://ac.upt.ro/practica-master/) mai multe detalii și vezi că nu e așa complicat cum sună!

Ca să-ți faci o idee generală despre materiile pe care le poți aprofunda la acest master, aruncă o privire peste figura de mai jos. Și dacă nu ne crezi pe cuvânt cu ce ai citit mai devreme, uită-te [aici](https://ac.upt.ro/specializari/cloud-computing-and-internet-of-things/) și analizează fișa fiecărei discipline! Ne vedem din toamnă la masterul de Cloud?

<Fig src="/uploads/cciot.png" alt="Subiectele de la masterul de Cloud și IoT" caption="Subiectele de la masterul de Cloud și IoT"></Fig>