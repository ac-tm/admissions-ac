---
title: Media de admitere
description: În cazul în care continui același domeniu de studii, poți alege
  care modalitate de admitere te avantajează!
image:
  src: /uploads/formula.jpg
fullPath: master/admitere/media-de-admitere
---
În anul 2020 am lansat o **nouă formulă a mediei de admitere**, recunoscând munca și efortul depus în decursul anilor de **licență**. În cazul în care continui același domeniu de studii, îți punem la dispoziție 2 modalități de admitere. Îți revine ție decizia de a o alege pe cea care te avantajează cel mai bine! Această regulă nu se aplică dacă printre opțiunile tale se găsește și masterul de Game Development. Aici admiterea e pe bază de portofoliu și interviu (detalii în Anexa 2 din metodologie).

În formula de calcul pentru media de admitere intervin:

* Ma – media *finală* de admitere
* Md – Media examenului de diplomă/licenţă
* Ni – nota de la interviu sau media multianuală 
* k – coeficient cu valoarea între 0 şi 5, exprimă corelația dintre domeniul de licență absolvit și domeniul de master pentru care aplici (vezi Anexa 3 din metodologie)

<Fig src="/uploads/formula-media-admitere.png" alt="Formula de calcul pentru media de admitere la master" caption="Formula de calcul pentru media de admitere la master"></Fig>

## 1. Echivalarea notei de la interviu cu *Media Multianuală*

Așa cum îți spuneam, în cazul în care dorești să continui același domeniu de studii cu cel de la licență, îți poți echivala nota de la interviu cu *media multianuală*. Pe scurt, bifezi această opțiune în momentul înscrierii și te-ai scăpat, poți lua vacanță!

În schimb, dacă vrei să te asiguri că te vei clasa între primii la admitere astfel încât să îți poți alege cele mai faine materii opționale (în cazul în care programul de studii pentru care optezi îți pune la dispoziție opționale în anul I), poți alege proba interviului. Citește mai jos ce te așteaptă!

## 2. Interviu de evaluare a cunoștințelor

Hai să dezvăluim și un **secret** (dar să nu mai spui la nimeni): dacă într-adevăr ești *bun* la domeniul pentru care aplici, ai deja o idee despre ce îți dorești să studiezi și îți pregătești o prezentare care să ne convingă că vei pregăti o lucrare de disertație cel puțin la fel de bine față de cum te-ai pregătit la licență, comisia își dă seama rapid și te va nota pe măsură. Nu trebuie să te stresezi dacă faci o mică greșeală sau dacă nu știi să răspunzi la unele întrebări. 

Pregătește-ți un discurs în care să prezinți ce îți dorești să aprofundezi la master, care sunt domeniile tale de interes, la ce domeniu de cercetare te-ai gândit, ce ți-ai dori să dezvolți la lucrarea de disertație. Din experiența anilor trecuți, **o prezentare bună vorbește de la sine**, iar interviul este o formalitate și se încheie cu o notă bună.